# Задачи за конфигурации без повторение
**A1.** Три деца решили да седнат на една пейка.
Намерете по колко начина може да стане това.

**A2.** Намерете броя на пермутациите, които могат да се получат от:
а) 4 различни елемента;
б) 7 различни елемента.

**A3.** Намерете колко шестцифрени числа могат да се образуват с еднократно използване на цифрите 0, 1, 2, 3, 4 и 5.

**A4.** Разполагаме със седем книги, три от които са от един автор, а останалите – от различни. Намерете по колко начина можем да ги подредим на един рафт в библиотека така, че книгите от един автор:
а) да са една до друга;
б) да не са една до друга.

**A5.** Намерете броя на двуцифрените числа с неповтарящи се цифри, които могат да се образуват от цифрите 1, 2, 3 и 4.

**A6.** Намерете броя на вариациите без повторения:
а) на 6 елемента от 5-ти клас;
б) на 8 елемента от 3-ти клас.

**A7.** Намерете по колко различни начина могат да се разпределят в един ден 9 различни учебни предмета, ако в дневната програма се включват по 6 учебни предмета.

**A8.** Телефонен номер се състои от 7 различни цифри. Колко са възможностите за останалите 5 цифри, ако номерът започва с 97?

**A9.** Във финала на състезание по скок на височина участват 12 атлети. Намерете броя на различните начини, по които могат да бъдат разпределени медалите (златен, сребърен и бронзов).

**A10.** Намерете колко четирицифрени числа могат да се образуват от цифрите 0, 1, 2, 3, 4 и 5, така че да не се повтаря нито една от тях.

**A11.** Намерете колко четни четирицифрени числа могат да се образуват от цифрите 1, 2, 3, 4, 5, 7 и 9, така че да не се повтаря нито една от тях.


**B1.** Жълта, синя, зелена и червена топки са поставени в кутия. Едновременно вадим две топки. Намерете по колко начина може да стане това.

**B2.** Дадени са пет точки, никои три от които не лежат на една права. Намерете броя на триъгълниците с върхове, определени от тези точки.

**B3.** Намерете броя на комбинациите без повторения на:
а) 7 елемента от 5-ти клас;
б) 8 елемента от 4-ти клас.

**B4.** В играта „ТОТО 2” от 49 числа се изтеглят 6 числа, като редът на изтеглянето им не е от значение. Намерете по колко различни начина могат да бъдат изтеглени тези 6 числа.


**B5.** Един клас има 15 момичета и 20 момчета. За изпълнение на дадена задача на класа трябва да се изберат 5 ученици, от които 2 момичета и 3 момчета. Намерете по колко различни начина може да стане този избор.


**D1.** От град A до град B има 6 директни пътя. От град A до град C има 3 директни пътя. От град A до град C може да се стигне по 33 различни маршрута – директни и някои, които минават през B. Намерете колко са директните пътища от град B до град C.

**D2.** Четири момчета и три момичета трябва да се подредят в два реда за снимка, като момчетата са прави, а момичетата са седнали пред тях. Намерете по колко начина може да стане това.

**D3.** Намерете броя на различните изрази от вида $ ax + b, a \ne b $, ако $a$  и $b$ могат да приемат различни стойности от множеството $A$, състоящо се от всички нечетни числа, по-големи от 4 и по-малки от 18.

**D4.** Дадени са девет точки, никои три от които не лежат на една права. Намерете броя на правите, определени от тези точки.

**D5.** Намерете броя на диагоналите на правилен (n)-ъгълник.

**C1.** Намерете колко петцифрени числа могат да се образуват от цифрите 1, 2, 3, 4 и 6.

**C2.** Намерете колко нечетни петцифрени числа могат да се образуват с еднократно използване на цифрите 0, 1, 2, 4 и 6.

**C3.** Намерете колко различни четни номера на автомобили могат да се съставят от цифрите 5, 2, 4 и 6, ако всяка цифра може да се използва само веднъж.

**C4.** Намерете броя на новите буквени кодове, които се получават след разместането на буквите в думата „СЕЙФ“.

**C5.** Намерете по колко различни начина могат да се подредят на рафт 5 книги така, че две от тях, предварително определени, да са една до друга.

**C6.** Намерете броя на различните начини, по които могат да се подредят 7 ученици в редица така, че трима от тях винаги да са един до друг.

**E1.** Намерете броя на вариациите без повторения:
а) на 9 елемента от 3-ти клас;
б) на 7 елемента от 4-ти клас.

**E2.** Намерете броя на всички трицифрени числа с неповтарящи се цифри, които могат да се запишат само с нечетни цифри.

**E3.** Намерете броя на нечетните трицифрени числа с неповтарящи се цифри, които могат да се образуват от цифрите 1, 3, 4, 6 и 8.

**E4.** Намерете броя на четните четирицифрени числа, които могат да се образуват от цифрите 0, 1, 3, 5 и 8, така че да не се повтаря нито една от тях.

**F1.** Намерете броя на комбинациите без повторения:
а) на 10 елемента от 2-ри клас;
б) на 6 елемента от 4-ти клас.

**F2.** За приготвянето на плодов десерт са необходими три вида плодове. Ако на пазара се предлагат 8 вида, намерете колко различни десерта може да приготвите.

**F3.** Колко различни фиша от играта „5 от 35“ трябва да се попълнят, за да сме сигурни, че ще се улучи петица?

**F4.** В една кутия има 6 бели и 4 червени топки. Намерете броя на различните начини, по които могат да се изтеглят едновременно 2 бели и 1 червена топка.

**F5.** В урна са поставени 3 печеливши и 7 непечеливши билета. Намерете броя на различните начини, по които могат да се изтеглят 5 билета, от които точно 2 са печеливши.

**F6.** Намерете колко различни комплекта от 2 молива и 3 химикалки могат да се съставят от 6 различни молива и 9 различни химикалки.

**F7.** За хандбален мач треньор има на разположение двама вратари и дванадесет полеви играчи. Намерете по колко различни начина може да се образува началният състав, ако в него задължително влизат един вратар и шест полеви играчи.

**F8.** В една купа има 8 бели, 12 зелени и 10 червени топки. Намерете броя на различните начини, по които могат да се изтеглят едновременно:
а) 1 бяла, 2 зелени и 1 червена топка;
б) 2 бели, 3 зелени и 1 червена топка;
в) 3 бели, 2 зелени и 2 червени топки.

# Допълнителни задачи

181. На един рафт трябва да се подредят 5 книги на английски, 3 книги на немски и 4 книги на български език. Книгите от един и същ език трябва да са подредени една до друга. Намерете по колко различни начина може да стане това.

182. В една редица трябва да се подредят 4 ученици от 8. клас, 5 ученици от 9. клас и 2 ученици от 10. клас. Учениците от един клас трябва да са подредени един до друг. Намерете по колко различни начина може да стане това.

183. Намерете колко шестцифрени числа могат да се образуват с еднократно използване на цифрите 1, 2, 4, 5, 8 и 9, като четните цифри трябва да са една до друга.

184. Намерете колко шестцифрени числа могат да се образуват с еднократно използване на цифрите 0, 2, 3, 6, 7 и 9, като нечетните цифри трябва да са една до друга.

185. Намерете колко фиша могат да се попълнят в играта „6 от 49“, така че във всеки фиш да има точно три едноцифрени числа.

186. Намерете колко фиша могат да се попълнят в играта „5 от 35“, така че във всеки фиш да има точно две едноцифрени числа.

187. Намерете по колко различни начина едно тесте от 32 карти може да се раздели на две половини, така че във всяка половина да има по две аса.

188. Намерете по колко различни начина едно тесте от 32 карти може да се раздели на две половини, така че във всяка половина да има по четири купи.

189. Ангелина пуснала фиш с 8 числа в играта „6 от 49“ и улучила 5 от изтеглените числа. Намерете колко от фишовете на Ангелина печелят:
     * а) петици;
     * б) четворки;
     * в) тройки.

190. Мая пуснала фиш с 10 числа в играта „6 от 42“ и улучила 5 от изтеглените числа. Намерете колко от фишовете на Мая печелят:
     * а) петици;
     * б) четворки;
     * в) тройки.

191. В състезание по математика могат да участват отбори, състоящи се от двама, трима или четирима ученици. Намерете колко различни отбори могат да се съставят от 8 ученици.

192. Намерете по колко начина могат да се разпределят 6 топки между 3 деца, така че всяко дете да получи по 2 топки.

193. В тесте от 32 карти имаме 4 аса. Теглим 8 карти. Намерете в колко от случаите сред тях има:
        * а) поне 1 ас;
        * б) точно 1 ас;
        * в) точно 2 аса;
        * г) точно 3 аса.

194. В тесте от 52 карти имаме 4 попа. Теглим 10 карти. Намерете в колко от случаите сред тях има:
        * а) поне 1 поп;
        * б) точно 1 поп;
        * в) точно 2 попа;
        * г) точно 3 попа.

195. В тесте от 24 карти имаме 6 купи. Теглим 6 карти. Намерете в колко от случаите сред тях има:
        * а) поне 1 купа;
        * б) точно 1 купа;
        * в) точно 3 купи;
        * г) точно 5 купи.

196. В тесте от 32 карти имаме 8 пики. Теглим 12 карти. Намерете в колко от случаите сред тях има:
        * а) поне 1 пика;
        * б) точно 1 пика;
        * в) точно 4 пики;
        * г) точно 6 пики.

197. Намерете колко прави могат да се прекарат през 10 точки, ако:
     * а) никои три от тях не лежат на една права;
     * б) три от тях лежат на една права;
     * в) четири от тях лежат на една права;
     * г) три от тях лежат на една права, а други четири лежат на друга права.

198. Намерете колко прави могат да се прекарат през 12 точки, ако:
     * а) никои три от тях не лежат на една права;
     * б) четири от тях лежат на една права;
     * в) пет от тях лежат на една права;
     * г) пет от тях лежат на една права, а други четири лежат на друга права.

199. Намерете в колко точки се пресичат 10 прави, ако:
     * а) никои три от тях не минават през една точка и никои две не са успоредни;
     * б) четири от тях са успоредни и никои три не минават през една точка;
     * в) три от тях минават през една точка и никои две не са успоредни;
     * г) четири от тях са успоредни, а други три минават през една точка.

200. Намерете в колко точки се пресичат 12 прави, ако:
     * а) никои три от тях не минават през една точка и никои две не са успоредни;
     * б) пет от тях са успоредни и никои три не минават през една точка;
     * в) четири от тях минават през една точка и никои две не са успоредни;
     * г) пет от тях са успоредни, а други четири минават през една точка.

201. Върху всяка от страните на квадрат са отбелязани по 9 точки, различни от върховете му. Намерете колко триъгълника с върхове дадените точки можем да построим.

202. Върху всяка от страните на ромб са отбелязани по 12 точки, различни от върховете му. Намерете колко триъгълника с върхове дадените точки можем да построим.

203. На всяка от две успоредни прави са разположени по 8 точки. Намерете броя на триъгълниците, чиито три върха са сред тези точки.

204. На всяка от две успоредни прави са разположени по 8 точки. Намерете броя на четириъгълниците, чиито четири върха са сред тези точки.

205. Намерете броя на трицифрените числа с различни цифри, които са такива, че в тях да има:
     * а) една шестица;
     * б) една тройка и една нула;
     * в) само нечетни цифри;
     * г) само четни цифри.

206. Намерете броя на четирицифрените числа с различни цифри, които са такива, че в тях да има:
     * а) една седмица;
     * б) една петица и една нула;
     * в) само нечетни цифри;
     * г) само четни цифри.

207. Намерете броя на петцифрените числа с различни цифри, които са такива, че в тях да има:
     * а) една петица;
     * б) една двойка и една нула;
     * в) една единица и една тройка;
     * г) една единица и една тройка на съседни позиции.
